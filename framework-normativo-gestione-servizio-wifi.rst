Framework normativo per la gestione del servizio Wi-Fi
========================================================

Il rapido sviluppo dei servizi nel cosiddetto "spazio cibernetico", se
da un lato presenta innumerevoli vantaggi, quali l'abbattimento delle
frontiere geografiche, l'erogazione di nuovi tipi di servizi e lo
scambio di conoscenza a livello globale, dall'altro è fonte di nuovi e
complessi rischi.

Gli eventi avversi nel cyberspazio, l'evoluzione delle tecniche di
hacking, la necessità di controllo delle reti e infrastrutture per via
del fenomeno crescente del terrorismo, impone, contemporaneamente ai
requisiti della sicurezza e della privacy, la necessità per Operatori di
Telecomunicazioni di fornire all'attività giudiziaria i dati di traffico
telematico o telefonico utili a risalire all'identità dell'utente.

Il Parlamento Europeo con la Direttiva (eu) 2016/1148 del 6 Luglio 2016,
in coordinamento con Enisa [5]_ richiede agli operatori di collaborare
allo sviluppo di misure, per raggiungere un elevato comune livello di
sicurezza delle reti e dei sistemi informativi in Europa.

La normativa italiana a supporto del tema del presente documento appare
ancora stratificata, scarsamente intellegibile e soprattutto poco
diffusa.

Senza pretesa di esaustività nel trattare una tematica tanto complessa,
con il presente contributo si intende fornire alcune indicazioni, per
orientarsi nell'evoluzione della disciplina del free wi-fi nonché del
regime di responsabilità, civile e penale, del gestore del servizio, n
caso di uso non conforme della rete da parte dell' utenza.

Con riguardo all'ordinamento italiano, la normativa in materia
di controllo, accesso e gestione del Wi-Fi libero va fatta risalire
all'art. 7, `D.L. 27 luglio 2005, n.144 <http://www.normattiva.it/uri-res/N2Ls?urn:nir:stato:decreto.legge:2005-07-27;144!vig=>`__
(c.d. decreto Pisanu) convertito in L. 31 luglio 2005, n. 155, recante
"misure urgenti per il contrasto del terrorismo internazionale".

Il decreto, adottato sull'onda delle preoccupazioni in materia di
sicurezza a seguito degli attentati terroristici del 2005 a Londra,
all'art. 7 poneva in capo ai gestori di punti di accesso ad internet
alcuni obblighi di preventiva identificazione degli utenti.

Si trattava in sostanza di procedure che permettevano
l'identificazione degli utenti, come la creazione manuale di account con
associazione al numero di documento di identità dello *user* oppure la
validazione degli utenti via SMS o tramite carta di credito.
Successivamente con il c.d. decreto Milleproroghe (`D.L. 29 dicembre
2010, n.
225 <http://www.altalex.com/documents/leggi/2012/12/11/il-testo-del-decreto-milleproroghe-convertito-in-legge>`__,
art. 2, comma 19, convertito con `L. 26 febbraio 2011, n.
10 <http://www.altalex.com/documents/news/2014/03/10/e-legge-mediazione-in-vigore-dal-21-marzo-rinvio-per-condominio-e-sinistri>`__)
sono stati abrogati il quarto e quinto comma dell'art. 7 del decreto
Pisanu, che prevedevano gli obblighi di preventiva identificazione degli
utenti.

Il suddetto orientamento è stato definitivamente confermato con
l'adozione del c.d. decreto del "Fare" (`D.L. 21 giugno 2013, n.
69 <http://www.altalex.com/documents/news/2014/02/26/decreto-del-fare-giustizia-equitalia-e-burocrazia-torna-la-mediazione-obbligatoria>`__,
art. 10, convertito in `L. 9 agosto 2013, n.
98 <http://www.altalex.com/documents/leggi/2013/10/01/decreto-del-fare-la-legge-di-conversione>`__),
il quale, sintetizzando quanto già definito dalle precedenti modifiche
abrogative e colmando in parte il vuoto normativo che avevano lasciato,
ha liberalizzato l'accesso alla rete internet tramite tecnologia Wi-Fi,
escludendo qualsiasi obbligo di preventiva autenticazione da parte
degli utilizzatori.

Sono tuttavia vigenti per gli operatori di Telecomunicazione obblighi di
conservazione dei dati di traffico, che permettano l'identificazione
dell'utente per 12 mesi e misure di sicurezza da applicare, secondo le
prestazioni obbligatorie imposte dall'art.132 Dlgs 193/2003 modificato
da Dlgs 109/2008 (Dlgs Frattini).

Di recente emanazione è infine il Dlgs Gentiloni in tema di applicazione
delle normative europee sulla sicurezza che estende a 6 anni l'obbligo
di conservazione dei dati di traffico che permettano l'identificazione
dell'utente.

Prestazioni Obbligatorie per Operatori di Telecomunicazioni verso l'Autorità Giudiziaria e prescrizioni sulla Privacy
---------------------------------------------------------------------------------------------------------------------

I requisiti per garantire la sicurezza sulle reti Wi-Fi si focalizzano
principalmente, come si evince da quanto riportato fin qui, sul
controllo dell'accesso in termini di verifica dell'identità utente, che
viene autorizzato all'accesso sulla base di permessi e privilegi
stabiliti dal provider.

Gli aspetti di verifica dell'identità o, in generale, la capacità di
poter identificare l'utente attraverso le infrastrutture tecnologiche
sono normati dal Codice delle Comunicazioni Elettroniche (c.c.e.).

Il suddetto codice all'art.96 introduce per la prima volta in Italia il
concetto di "prestazioni obbligatorie" che operatori di
telecomunicazioni devono garantire all'Autorità Giudiziaria.

Tale concetto è recepito direttamente dalla direttiva europea sulle
autorizzazioni, facente parte del c.d. "Pacchetto Telecom".

Questo tema sembra avere meno dignità, se confrontato con altri come
l'antifrode o la sicurezza informatica o la sicurezza cibernetica, ma al
contrario, come questi gode di una naturale autonomia in termini di
competenza, tantoché ci si potrebbe riferire alle "prestazioni
obbligatorie" come disciplina autonoma.

Il c.c.e. prevede la *"Possibilità per le autorità nazionali
competenti di effettuare legalmente intercettazioni delle comunicazioni
in conformità della direttiva 97/66/CE e della direttiva 95/46/CE del
Parlamento europeo e del Consiglio del 24 ottobre 1995 relativa alla
tutela delle persone fisiche con riguardo al trattamento dei dati
personali, nonché alla libera circolazione di tali dati"*.

Le "prestazioni obbligatorie" costituiscono parte integrante delle
stesse comunicazioni e, anche, la Comunità europea le inserisce tra le
condizioni necessarie per la concessione dell'autorizzazione agli
operatori.

Non è quindi perfettamente corretto esaminare il tema in questione
esclusivamente dal punto di vista della "security" o della "cyber
security", riferendosi a requisiti fondamentali come "segretezza",
"riservatezza "e" integrità".

Il riferimento quindi è l'art. 96 del c.c.e., modificato dalla legge n.
228 del 24 dicembre 2012 (legge di Stabilità del 2012), il quale afferma
al comma 2 che *"Le prestazioni relative alle richieste di
intercettazioni sono individuate in un apposito repertorio nel quale
vengono stabiliti le modalità ed i tempi di effettuazione delle
prestazioni stesse, gli obblighi specifici, nonché il ristoro dei costi
sostenuti"*. Possiamo elencare di seguito quelle che nella pratica si
intendono come "prestazioni obbligatorie per l'Autorità Giudiziaria:

1. **la fornitura di informazioni anagrafiche dell'utenza intestataria
   del contratto**, in termini di informazioni che l'operatore ha
   registrato per l'attivazione del servizio, eventualmente comprendendo
   le informazioni di fatturazione, con l'indicazione della data in cui
   si è risolto il contratto;

2. **l'intercettazione delle comunicazioni**, mediante fornitura dei
   contenuti e dei metadati ad essi associati, intesa come
   intercettazione delle comunicazioni sia a livello di accesso, cioè
   indipendentemente dai servizi usufruiti dall'utenza come appunto la
   telefonia o la connessione dati, sia a livello di servizio come ad
   esempio del solo servizio email;

3. **il tracciamento delle comunicazioni**, inteso come fornitura dei
   soli metadati che accompagnano i contenuti delle comunicazioni
   intercettate;

4. **la localizzazione dell'utenza**, valida solo per la telefonia
   mobile, che si suddivide in localizzazione standard associata alla
   comunicazione e localizzazione di precisione che prescinde dalle
   comunicazioni dell'utente;

5. **l'identificazione dell'utenza**, intesa come il risalire
   all'identificativo tecnico che è stato utilizzato dall'utenza, valido
   sia per le connessioni dati per le quali dall'IP si vuole risalire al
   numero di telefono oppure all'hot spot che ha fornito l'accesso, sia
   per lo stalking telefonico (in questo caso si ricorre all'override);

6. **la sospensione o la limitazione dei servizi**, come ad esempio nel
   caso delle email in cui si inibisce temporaneamente l'accesso;

7. **la documentazione integrale del traffico storico**, con la
   fornitura delle informazioni prescritte dal dlgs n. 109 del 30 maggio
   2008(7);

8. **il sequestro dei contenuti**, intesi come contenuti a disposizione
   dell'operatore e tecnicamente sequestrabili come ad esempio le email
   in precedenza inviate/ricevute e conservate dall'utente sul server
   email oppure i messaggi in segreteria telefonica.

L'inadempienza dell'operatore totale o parziale, configura fattispecie
di reato, comporta sanzioni economiche, nei casi più gravi, la
sospensione o ritiro licenza.

Contestualmente alle prestazioni obbligatorie esistono, le prescrizioni
del Garante per la Privacy del 17 gennaio 2008 G.U. n. 30 del 5 febbraio
2008, in materia di sicurezza dei dati del traffico telefonico e
telematico che richiedono:

-  adozione di specifici sistemi di autenticazione basata su tecniche di
   *"strong authentication"*;

-  conservazione dei dati di traffico per accertamento e repressione
   reati utilizzando sistemi informatici fisicamente distinti da quelli
   utilizzati;

-  di rendere i dati di traffico immediatamente non disponibili allo
   scadere dei termini previsti dalle disposizioni vigenti;

-  controllo delle attività svolte sui dati di traffico da ciascun
   incaricato del trattamento;

-  attività almeno annuale di controllo interno all'organizzazione;

-  proteggere i dati di traffico con tecniche crittografiche.

L'obbligo di identificazione dell'utente è quindi posto in capo
all'operatore di telecomunicazioni e solleva il *"provider"* del
servizio Wi-Fi, dalla responsabilità di dover rispondere sui vincoli
dell'identificazione utente.

Il *"provider"* del Servizio è in ogni caso responsabile della
gestione della sicurezza della propria rete, e di seguito fissiamo
alcuni punti:

-  secondo le normative sulla privacy in vigore sia a livello nazionale
   che europeo, con particolare riferimento al Regolamento Ue 2016/679,
   il cosiddetto GDPR, chi effettui trattamento di dati personali di
   utenti deve avvalersi di misure tecnicamente in grado di assicurare
   la protezione di suddetti dati, rendendoli sicuri da intrusioni
   esterne o interne alla rete

-  rendere disponibile agli utenti la connettività Internet implica
   responsabilità secondo il Codice Civile e secondo i principi della
   responsabilità oggettiva, dei danni causati da eventuali attività non
   lecite commesse da parte degli utenti, a meno di non aver messo in
   pratica tutte le misure necessarie a controllare il servizio e a
   impedire che gli atti illeciti potessero essere commessi

-  è tuttavia necessario dotarsi di sistemi di gestione della
   connettività e dell'autenticazione che permettano all'operatore di
   poter tracciare il traffico telematico degli utenti per poter
   rispondere ai suddetti obblighi.

Per i fornitori di accesso ad Internet tramite Wi-Fi, è opportuno e
consigliabile pertanto dotarsi di adeguati sistemi di sicurezza
informatica e di identificazione dell'utente,

Gli utenti della rete Wi-Fi aperta al pubblico, in buona sostanza, non
devono poter agire in regime di anonimato una possibile azione
correttiva quindi **consiste nell'imposizione di un obbligo di previa
identificazione per ottenere l'accesso**;

Concludendo, nonostante l'attuale orientamento della giurisprudenza
della Suprema Corte di Cassazione e della Corte di Giustizia Europea, il
*"trend"* del free Wi-Fi e del regime di irresponsabilità dei gestori di
"*hotspot"* non può darsi per scontato. Il dilagare del fenomeno
terroristico, infatti, ha già condotto a dibattiti circa l'opportunità
di bloccare le reti Wi-Fi pubbliche in caso di emergenza in molti Paesi
europei. Resta quindi da verificare fin dove l'esigenza di controllo di
Internet e di prevenzione dei reati commessi tramite il web si
spingerà [6]_.

Identità digitale e Accesso alle infrastrutture
-----------------------------------------------

La "Dichiarazione dei diritti in internet" [7]_ definisce il diritto
all'identità digitale per ciascuna persona all'art.9, dove si afferma la
possibilità, per gli utenti di esistenza di molteplici identità
digitali.

Per la verifica o nuova assegnazione delle identità digitali i
*Service Provider* si servono degli *Identity Provider,* i quali hanno
il compito di verificare l'identità dell'utente attraverso determinati
processi di riconoscimento e conseguentemente creano l'identità digitale
certificata.

In Italia è stato implementato da AgID il servizio SPID, ovvero il
Sistema Pubblico per la gestione dell'Identità Digitale [8]_, introdotto
per migliorare la fruibilità dei servizi erogati in rete da parte delle
pubbliche amministrazioni, ai sensi dell'art. 64 CAD [9]_.

Nei sistemi Wi-Fi, una volta verificata l'identità digitale di un utente
in forma diretta o indiretta, ad esempio attraverso la SIM, la carta di
credito oppure l'accesso con SPID, ecc.., verrà creata l'utenza e le
opportune credenziali o certificati per l'accesso a internet. Di seguito
all'identificazione in rete verrà assegnato al *device* un indirizzo
IPv4 di rete privata, a causa della scarsità di IPv4 pubblici. La
soluzione a questo problema potrebbe consistere nell'adozione di IPv6,
ma attualmente, i servizi erogati dai Provider e dalle PA non sono
abilitati a tale protocollo sebbene le reti degli operatori lo siano. Si
rende necessario quindi supplire all'esaurimento degli indirizzi e alla
difficoltà di utilizzo di IPv6, implementando meccanismi di
mascheramento tra indirizzi privati e pubblici [10]_.

.. [5] European Union Agency for Network and Information Security.

.. [6] Fonte Altalex, 24 febbraio 2017, Articolo di Giulia Tebaldi.

.. [7] Documento elaborato dalla Commissione per i diritti e i doveri relativi
   ad Internet a seguito della consultazione pubblica, delle audizioni svolte e
   della riunione della stessa Commissione del 14 luglio 2015.

.. [8] La definizione di Identità Digitale data da SPID è la "rappresentazione
   informatica della corrispondenza biunivoca tra un utente ed i suoi attributi
   identificativi, verificata attraverso l'insieme dei dati raccolti e
   registrati in forma digitale".

.. [9] D.lgs. 7 marzo 2005, n.82, come modificato dall'art. 17-ter del decreto legge n. 69 del 2013.

.. [10] Comunemente questa tecnica appena descritta è chiamata Network Address Resolution.
