Scenario
============

A seguito dell'emanazione del Regolamento Europeo N°1316/2013 per la
promozione della connettività Internet e la sua estensione alle Comunità
Locali (COM (2016)589)- nel seguito indicato anche come Regolamento -,
il 2 dicembre 2016 il Consiglio Europeo ha adottato un orientamento
generale su una proposta volta a promuovere connessioni internet
gratuite nelle comunità locali mediante un programma finanziato dall'UE
denominato "WiFi4EU".

La proposta mira a fornire Wi-Fi gratuito nei municipi, parchi pubblici
e altri centri della vita pubblica. Uno degli obiettivi strategici della
Commissione per il 2025 prevede che i siti dell'Unione in cui vengono
erogati servizi pubblici, ad esempio le pubbliche amministrazioni, le
biblioteche e gli ospedali, siano dotati di connessioni a internet fisse
alla velocità del Gigabit al fine di poter erogare in maniera affidabile
i servizi digitali.

Il Regolamento nasce nell'ambito della Strategia del *'Digital Single
Market'* della DG Connect della Commissione Europea e ad esso vanno
fatte riferire in ambito nazionale le previsioni dell'Art.8 bis del CAD.
Tale articolo richiede che le PA forniscano il servizio di connettività
Wi-Fi gratuito ai cittadini e turisti, utilizzando la banda internet
disponibile sui propri collegamenti, senza impatto sui normali processi
di lavoro.

In Italia, l'attuale scenario scenario di partenza per l'adozione di
soluzioni per la realizzazione ed erogazione del servizio di Wi-Fi
gratuito, presenta le seguenti caratteristiche:

-  esistono già molte iniziative intraprese da parte di enti della PA;

-  la cornice normativa relativamente alla sicurezza e alla privacy è in
   continua evoluzione e di recente emanazione;

-  i requisiti normativi relativi alla gestione della sicurezza e della
   privacy sui dati degli utenti sono requisiti vincolanti per gli
   aspetti tecnologici.

Tutto ciò premesso, il presente documento intende definire le linee
guida per l'erogazione del servizio WI-FI pubblico gratuito ai
cittadini, da parte della Pubblica Amministrazione locale e centrale
(PA) fornendo un quadro normativo e tecnologico entro il quale
armonizzare le iniziative in essere con le strategie governative
nazionali ed europee. L'Agenzia procederà all'aggiornamento nel tempo
del documento al fine di mantenerlo allineato alle evoluzioni normative
e tecnologiche del settore di riferimento.

Organizzazione del documento

Il presente documento è così strutturato:

-  Cap.1 "Cosa è il Wi-Fi": panoramica sugli standard comunemente usati,
   su una architettura tipica, sui criteri per garantire la sicurezza e
   prevenire potenziali attacchi cibernetici, le prestazioni
   obbligatorie in capo agli operatori di telecomunicazioni verso
   l'Autorità Giudiziaria e prescrizioni sulla Privacy;

-  Cap.2 "Le maggiori esperienze della WI-FI pubblica nella PA":
   descrive esperienze virtuose e soluzioni già adottate in ambito
   pubblico;

-  Cap.3 "Criteri di implementazione del servizio per le PA ": tratta
   dei criteri tecnici implementativi del servizio per le Pubbliche
   Amministrazioni;

-  Cap.4 "Possibili evoluzioni tecnologiche del servizio": vengono
   descritti scenari di possibili evoluzioni tecnologiche e gestionali
   del servizio;

-  Cap.5 "Federabilità dei servizi WI-FI ": descrive la possibilità di
   federare i servizi attraverso il progetto Wifi.Italia.it
   
Applicabilità e destinatari del documento
-------------------------------------------

Come previsto dall'art.8-bis del d.lgs. 82 del 2005 e s.m.i. - Codice
dell'Amministrazione Digitale -

“I soggetti dell'articolo 2, comma 2 [1]_, favoriscono, in linea con gli
obiettivi dell'Agenda digitale europea, la disponibilità di connettività alla
rete Internet presso gli uffici pubblici e altri luoghi pubblici, in
particolare nei settori scolastico, sanitario e di interesse turistico, anche
prevedendo che la porzione di banda non utilizzata dagli stessi uffici sia
messa a disposizione degli utenti nel rispetto degli standard di sicurezza
fissati dall'AGID*”.

Lo stesso art.8-bis al comma 2 prevede che

"I soggetti di cui all'articolo 2, comma 2, mettono a disposizione degli
utenti connettività a banda larga per l'accesso alla rete Internet nei limiti
della banda disponibile e con le modalità determinate dall'AGID".

In tale contesto normativo, il Piano Triennale per l'informatica nella
Pubblica amministrazione triennio 2017-2020 (di seguito identificato
anche come Piano Triennale) sottolinea l'importanza della connettività
wifi pubblica nonché l'adeguamento delle infrastrutture facendo
riferimento alla necessità di "*avviare i processi di adeguamento
della propria connettività*", per fornire tra gli altri servizi
digitali, quelli wireless necessari all'uso pubblico.

Nel seguito del presente documento verranno esposte le modalità
attraverso le quali potrà essere resa disponibile la banda destinata al
wireless gratuito da parte delle Pubbliche Amministrazioni. nonché i
criteri di sicurezza da adottare in tale ambito.




.. [1] Le disposizioni del presente Codice si applicano a) alle pubbliche
   amministrazioni di cui all’articolo 1, comma 2, del decreto legislativo 30
   marzo 2001, n. 165, nel rispetto del riparto di competenza di cui
   all’articolo 117 della Costituzione, ivi comprese le autorità di sistema
   portuale, nonché alle autorità amministrative indipendenti di garanzia,
   vigilanza e regolazione; b) ai gestori di servizi pubblici, ivi comprese le
   società quotate, in relazione ai servizi di pubblico interesse; c) alle
   società a controllo pubblico, come definite nel decreto legislativo 19 agosto
   2016, n. 175, escluse le società quotate di cui all’articolo 2, comma 1,
   lettera p), del medesimo decreto che non rientrino nella categoria di cui
   alla lettera b); 3. Le disposizioni del presente Codice e le relative
   Linee guida concernenti il documento informatico, le firme elettroniche e i
   servizi fiduciari di cui al Capo II, la riproduzione e conservazione dei
   documenti di cui agli articoli 43 e 44, il domicilio digitale e le
   comunicazioni elettroniche di cui all’articolo 3-bis e al Capo IV, l’identità
   digitale di cui agli articoli 3-bis e 64 si applicano anche ai privati, ove
   non diversamente previsto. 
   

